Premessa
========

Un elemento fondamentale del processo di progettazione dei servizi è
l’adozione di metodologie, indicatori e metriche per l’auto-valutazione
delle condizioni iniziali, dei progressi registrati nel tempo, nonché
dei risultati raggiunti. La capacità di analizzare e comprendere il
proprio livello di maturità digitale è determinante per ogni istituto
culturale, poiché rappresenta la base conoscitiva su cui fondare il
progetto di trasformazione digitale.

L’impiego di metodologie, indicatori e strumenti di valutazione della
maturità digitale (*digital maturity assessment*) facilita infatti
l’implementazione del processo e consente il monitoraggio dei livelli di
attuazione delle misure proposte, raccogliendo dati quantitativi e
qualitativi sullo stato di avanzamento e sulla qualità gestionale dei
processi di transizione digitale. In questo modo è possibile incentivare
– a tutti i livelli organizzativi – processi decisionali guidati da
evidenze quantitative (*data-driven*), capaci di utilizzare dati e
indicatori per informare e orientare la trasformazione.

Ciò premesso, il presente documento, allegato al Piano nazionale di
digitalizzazione del patrimonio culturale (PND), descrive alcuni
strumenti e metodi impiegati per la valutazione della maturità digitale
degli istituti culturali, rimandando allo **strumento di autovalutazione
per i luoghi della cultura italiani, che verrà realizzato entro il 2023
come obiettivo del PND**. Nel testo sono illustrati i principali modelli
di *digital maturity assessment,* con una specifica attenzione a quelli
adottati in ambito culturale, al fine di introdurre tali metodologie in
vista della futura adozione a livello ministeriale e regionale di uno
strumento progettato *ad hoc*. Ciò consentirà alle istituzioni culturali
di comprendere con chiarezza il proprio livello iniziale e governare più
efficacemente i processi di transizione digitale.
