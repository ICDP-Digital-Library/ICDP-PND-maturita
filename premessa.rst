Premessa
============

Un elemento fondamentale del processo di progettazione dei servizi è
l’adozione di metodologie, indicatori e metriche per l’autovalutazione
delle condizioni iniziali, dei progressi registrati nel tempo, nonché
dei risultati raggiunti. La capacità di analizzare e comprendere il
proprio livello di maturità digitale è determinante per ogni istituto
culturale, poiché rappresenta la base conoscitiva su cui fondare il
progetto di trasformazione digitale.

L’impiego di metodologie, indicatori e strumenti di valutazione della
maturità digitale (*digital maturity assessment*) facilita
l’implementazione del processo e consente il monitoraggio dei livelli di
attuazione delle misure proposte, raccogliendo dati quantitativi e
qualitativi sullo stato di avanzamento e sulla qualità gestionale dei
processi di transizione digitale. In questo modo è possibile incentivare
– a tutti i livelli organizzativi – processi decisionali guidati da
evidenze quantitative (*data-driven*), capaci di utilizzare dati e
indicatori per informare e orientare la trasformazione.

Il presente documento, allegato al Piano nazionale di digitalizzazione
del patrimonio culturale (PND), inquadra la metodologia di valutazione
della maturità digitale degli istituti culturali, descrivendo strumenti
e metodi impiegati in diversi contesti; nel testo sono illustrati i
principali modelli di *digital maturity assessment,* con una specifica
attenzione a quelli adottati in ambito culturale, con lo scopo di
introdurre tali metodologie in vista di una possibile adozione a livello
ministeriale e regionale. Ciò consentirà alle istituzioni culturali di
comprendere con chiarezza il proprio livello iniziale e governare più
efficacemente i processi di transizione digitale.
