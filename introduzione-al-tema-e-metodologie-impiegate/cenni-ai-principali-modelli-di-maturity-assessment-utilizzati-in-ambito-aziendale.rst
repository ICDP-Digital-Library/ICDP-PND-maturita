Cenni ai principali modelli di maturity assessment utilizzati in ambito aziendale
=================================================================================

In questo paragrafo vengono menzionati i principali modelli di *maturity
assessment* applicati nel mondo aziendale, con lo scopo di inquadrare il
contesto generale di riferimento.

**Component Business Model (CBM), IBM**

Il Component Business Model (o CBM) è un modello proprietario creato nel
2004 e tuttora applicato da IBM attraverso il quale un’organizzazione
può identificare le criticità e le opportunità di miglioramento e
innovazione, sulla base del concetto di “componente”.

Mediante il raggruppamento delle attività aziendali in singole
componenti, il CBM mappa il divario tra le esigenze settoriali e la
situazione IT, offrendo una visione chiara del modello operativo e delle
competenze necessarie, con lo scopo di sviluppare un piano di azione per
la trasformazione digitale nonché un sistema di indicatori per il
monitoraggio del processo di transizione.

**Digital Maturity Model (DMM), Deloitte**

Il DMM [2]_ è uno strumento che identifica le linee guida del percorso
di trasformazione digitale e approfondisce le 5 dimensioni fondamentali
di un’azienda (Clienti, Organizzazione, Cultura aziendale, Strategia,
Tecnologia), suddividendole in 28 sottodimensioni, che a loro volta
comprendono 179 criteri per valutare la maturità digitale.

Con questo sistema di valutazione, il DMM stabilisce il livello di
maturità digitale di tutte le competenze di un’azienda, permettendo di
definire la priorità delle aree fondamentali e l’avvio di un percorso
strutturato di trasformazione digitale, al fine di migliorarle.

**DAMA (Data Management Assessment Tool), DAMA International**

Il DAMA [3]_ indaga, nello specifico, la bontà del Data Management di
un’organizzazione, basandosi sulla valutazione di undici ambiti
strategici: Governance dei dati; Architettura dei dati; Design e
modellizzazione dei dati; Conservazione dei dati e organizzazione;
Sicurezza dei dati; Integrazione dei dati e interoperabilità; Gestione
dei documenti e dei contenuti; Fonti e contesto dei dati; Deposito dei
dati e Business Intelligence; Metadati; Qualità dei dati. Il modello può
essere usato per valutare la gestione dei dati in generale, oppure una
singola area di competenza o un singolo processo, colmando il divario
tra le prospettive di business e la capacità della divisione IT di
gestire in modo efficace la gestione dei dati.

**COBIT 5 (Control Objectives for Business Information Technologies),
ISACA**

Il COBIT 5 di ISACA è uno strumento di valutazione dei processi IT che
aiuta le imprese a ottimizzare il valore dei sistemi informativi,
conservando l’equilibrio tra la realizzazione dei benefici e
l’ottimizzazione dei livelli di rischio e di impiego delle risorse. Il
modello restituisce una solida visione delle opportunità e delle
criticità dei processi, tenendo presente gli obiettivi di governance e
management dell’IT.

IT Score for CIOs, Gartner
--------------------------
L’IT Score for CIOs è uno strumento di valutazione della maturità,
impiegato per misurare l’efficacia dei modelli operativi IT. In
particolare, l’IT Score consente di conoscere: il livello di maturità
attuale (per comprendere come la funzione IT o l’azienda nel suo
complesso stiano operando), il livello di maturità target (identificato
in base alla strategia digitale dell’azienda), la trasformazione della
maturità (supporta la pianificazione identificando le azioni
implementabili per migliorare i livelli di maturità).

.. [2] Oltre al DMM di Deloitte, si segnalano altri modelli di Digital
   Maturity Assessment: Digital Maturity Assessment Tool (DMAT), IBM;
   Digital Acceleration Index (DAI), BCG; Digital Maturity Assessment
   Tool (DMAT), Aarhus University; Digital Readiness Survey, Bain.

.. [3]
   Oltre al DAMA, si segnalano altri modelli di Data Management
   Maturity Assessment: Data Management Maturity Model (DMM), CMMI
   Institute; Data Management Capability Assessment Model (DCAM), EDM
   Council; Data Governance Council Maturity Model, IBM; Stanford Data
   Governance Maturity Model, Stanford University'; Enterprise
   Information Management Maturity Model, Gartner.
