Conclusioni
===========

Gli strumenti di auto-valutazione presentati nel capitolo precedente
sono stati progettati per consentire alle organizzazioni culturali di
misurare in via autonoma il proprio grado di maturità digitale,
confrontare le proprie capacità rispetto agli standard di settore e
guidare la strategia stessa del processo di trasformazione digitale.

Anche per realizzare gli obiettivi enunciati nel PND, sfruttandone le
diverse potenzialità, sarà importante elaborare uno strumento che
consenta di esaminare il livello di digitalizzazione di ciascuna
organizzazione.

Il presente allegato, partendo dall’analisi dei principali modelli di
*maturity assessment* e dallo studio condotto sui musei da parte del
Politecnico di Milano, ha cercato di evidenziarne le opportunità di
applicazione al patrimonio culturale, sottolineando i vantaggi derivanti
dall’introduzione di uno strumento tecnico per valutare il grado di
maturità digitale degli istituti culturali.

Queste considerazioni costituiscono dunque un primo orientamento per la
progettazione di uno strumento da mettere a disposizione degli istituti
culturali italiani, in coerenza con i percorsi di valutazione già
sviluppati nei diversi settori disciplinari e organizzativi, per
svolgere in autonomia un’auto-valutazione del proprio livello di
maturità digitale e pianificare le strategie di crescita e miglioramento
nello sviluppo di servizi digitali.

In conclusione, lo strumento di autovalutazione per i luoghi della
cultura italiani avrà lo scopo di dotare gli istituti di uno strumento
diagnostico che, calibrato appositamente in funzione delle
caratteristiche del settore e delle organizzazioni che vi operano, possa
guidarle verso una maggiore comprensione del proprio stato attuale
costituendo il punto di partenza per un attento e costante monitoraggio
rispetto alle capacità, in termini di pratiche e i processi che
sottendono alla gestione culturale, di realizzare la trasformazione
digitale.

Se è fondamentale che gli istituti acquistino consapevolezza e siano in
grado di valutare la propria maturità digitale, è altrettanto importante
che gli operatori e/o i professionisti che a vario titolo operano o
collaborano con i luoghi della cultura siano in grado di autovalutare le
proprie competenze. Per questo motivo, saranno previste specifiche
modalità di erogazione/fruizione di percorsi formativi volti
all’acquisizione delle competenze digitali, con particolare riferimento
ai framework europei di definizione delle competenze digitali (DigComp e
“Test your digital skills”).

È opportuno, infine, sottolineare come non si tratti, quindi, di un
sistema di valutazione delle competenze – per il quale si rimanda al
par. 2.3.a. del PND — quanto piuttosto del livello organizzativo; non
implica, di conseguenza, né di valutare i singoli istituti né di
prevedere meccanismi di premialità.

La necessità di mettere a disposizione uno strumento di facile utilizzo,
implica che questo dovrà presentare alcune caratteristiche fondamentali:

-  La possibilità per gli istituti culturali di disporre di un tool
   online per svolgere il percorso di (auto)valutazione;

-  La possibilità per gli istituti culturali di accedere in autonomia
   allo strumento, senza necessità di assistenza esterna;

-  Lo strumento dovrà essere strutturato nella forma di un questionario
   di auto-valutazione, a partire una serie di aree tematiche da
   indagare, pertinenti e specifiche per le istituzioni culturali;

-  Le domande del questionario dovranno essere definite in funzione
   delle predette aree mentre le risposte, tutte in forma chiusa,
   dovranno prevedere l’assegnazione di punteggio, traducibile ai fini
   dell’analisi in un punteggio sintetico;

-  La periodicità con cui gli istituti dovranno testare, verificare e
   confermare il proprio livello di maturità digitale potrà essere di 1
   o 3 anni.
