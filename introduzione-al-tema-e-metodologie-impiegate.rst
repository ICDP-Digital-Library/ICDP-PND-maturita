Introduzione al tema e metodologie impiegate
============================================

La maturità digitale è definita come “la capacità di un’istituzione di
utilizzare, gestire, creare e comprendere il digitale, in modo
contestuale (adatto al proprio ambiente e alle proprie esigenze
specifiche), olistico (che coinvolge la visione, la *leadership*, il
processo, la cultura e l’organizzazione) e propositivo (costantemente
allineato alla missione dell’istituzione)” [1]_.

La valutazione del grado di maturità digitale di un’istituzione consente
di compararlo con quello di realtà consimili e gli strumenti di
*maturity assessment* adottati nel settore culturale permettono ai
professionisti della cultura e alle organizzazioni di comprendere e
misurare la propria capacità digitale, stabilendo delle strategie e dei
piani di miglioramento.

In prima istanza le procedure di *maturity assessment* sono necessarie
per definire il punto di partenza in funzione degli obiettivi da
raggiungere, acquisendo la conoscenza delle caratteristiche e dei
possibili usi di specifiche tecnologie e soluzioni digitali; inoltre
incrementano la consapevolezza delle azioni più efficaci da implementare
per reagire agli stimoli indotti dalla trasformazione digitale.

L’*assessment* (“valutazione”) è una metodologia utile per esaminare,
attraverso l’analisi dei processi interni, lo stato di maturità digitale
di un’organizzazione e la sua capacità di implementare tecnologie
abilitanti ed innovazioni organizzative che rendano più efficiente il
modello di gestione adottato.

Dando uno sguardo ai principali modelli di *maturity assessment*
applicati nel mondo aziendale [2]_, emerge come questi offrano
l’opportunità di mappare il livello di maturità digitale (inteso come
divario tra le capacità della funzione IT e dei sistemi informativi
dell’azienda e le prospettive di sviluppo nel proprio settore) con
riferimento alle principali aree di competenza o ai singoli processi
aziendali, consentendo una prioritizzazione delle aree/processi
fondamentali e l’avvio di un piano di azione strutturato per il
raggiungimento degli obiettivi di trasformazione digitale.

Lo strumento di autovalutazione per i luoghi della cultura italiani non
dovrà essere inteso, quindi, come un ulteriore adempimento burocratico
ma svolgerà una funzione “orientativa”, utile per affrontare la
transizione digitale. Lo strumento, che verrà appositamente elaborato in
funzione delle peculiarità proprie della realtà nazionale, sarà in grado
di raccogliere dati omogenei e supportare maggiormente e concretamente
gli istituti culturali: intraprendendo singoli percorsi di sviluppo si
potrà contribuire, così, alla crescita del grado di maturità digitale
del settore.

.. [1] Finnis, J. (2020). *The Digital Transformation Agenda and GLAMs: A
   Quick Scan Report for Europeana.* Culture24.

.. [2] Tra i quali si segnalano: *Component Business Model* (CBM) di IBM;
   *Digital Maturity Model* (DMM) di Deloitte; *Data Management
   Assessment Tool* (DAMA) di DAMA International; *Control Objectives
   for Business Information Technologies* (COBIT 5) di ISACA; *IT Score
   for CIOs* di Gartner; *Digital Maturity Assessment Tool* (DMAT) di
   IBM; *Digital Acceleration Index* (DAI) di BCG; *Digital Maturity
   Assessment Tool* (DMAT) della Aarhus University; *Digital Readiness
   Survey* di Bain.
